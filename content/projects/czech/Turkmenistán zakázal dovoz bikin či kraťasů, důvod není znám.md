---
title: "Turkmenistán zakázal dovoz bikin či kraťasů, důvod není znám"
date: 2018-05-06
lastmod: 2018-05-06
draft: false
tags: ["czech", "language", "learning", "study", "tools", "news", "article"]
categories: ["learning", "czech"]
author: "brucou"
toc: true
comment: false
mathjax: true

---
[link](http://www.ceskenoviny.cz/zpravy/turkmenistan-zakazal-dovoz-bikin-ci-kratasu-duvod-neni-znam/1610888)

Ašgabat - Vláda Turkmenistánu z neznámých důvodů před začátkem letní sezony zakázala dovoz bikin, kraťasů a dalších podobných oděvů. Jde o další z dlouhé řady zakázaného zboží pro obyvatele této země na břehu Kaspického moře, kde mohou teploty v létě dosáhnout i 50 stupňů Celsia. Informoval o tom web Rádia Svobodná Evropa (RFE/RL).

Majitelé obchodů s oblečením uvedli, že celníci v poslední době nepovolují dovoz žádných plaveckých úborů ani krátkých kalhot pro muže i ženy.

"S blížící se plaveckou sezonou se poptávka po těchto výrobcích zvyšuje. Ale celníci důvod zákazu nevysvětlili," řekl jeden z prodejců. Nové bikiny a šortky jsou posledními články v dlouhé řadě produktů, o nichž vláda rozhodla, že jsou pro obyvatele nepřijatelné.

Mezinárodní humanitární organizace řadí Turkmenistán mezi nejtvrdší diktatury na světě. Zemi vládne od roku 2007 prezident Gurbanguli Berdymuhamedov, jehož režim podle Výboru OSN proti mučení zadržuje politické vězně v psychiatrických léčebnách a disidenty vystavuje v žalářích bití a znásilňování.

V uplynulých měsících vláda zavedla například zákaz dovozu aut černé barvy - podle některých zdrojů proto, že má prezident raději bílou. V Turkmenistánu také nesmějí státní zaměstnanci nosit zlaté šperky, rovněž zakázaný je lak na nehty a barva na vlasy. Posledně jmenovaný případ je obzvláště ironický, protože ačkoliv byly na počátku vlády Berdymuhamedova na jeho hlavě vidět šediny, v poslední době se prezident na veřejnosti ukazuje se sytě černými vlasy.

O nových normách úřady podle Rádia Svobodná Evropa občany neinformují a stejně je tomu i v případě plavek. Není tak například jasné, zda budou moci bikiny nosit ženy, které je už mají. O zmíněném zákazu černých aut se mnozí dozvěděli, až když je policie v hlavním městě Ašgabat začala na začátku roku odtahovat. Řidiči v autech zakázané barvy pak byli zastavováni a dostávali pokuty.
